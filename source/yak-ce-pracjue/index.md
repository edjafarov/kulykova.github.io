title: Як це працює?
date: 2013-11-24 17:11:13
---
Природне людське бажання - щоб прийшов хтось добрий і сильний і вирішив за нас усі наші проблеми.  Буває, клієнти приходять з надією, що психолог саме так і зробить - чарівним способом позбавить його страждання. На жаль, навіть у Хогвартсі, а тим паче у реальному світі так не буває.

Є наукові дослідження про закономірності людських переживань, є теорії особистості, клінічний досвід практиків, теорії і техніки психологічної допомоги - нічого надприроднього. Ми, психологи, уміємо користуватись цими знаннями. 

Разом із клієнтом ми досліджуємо його ситуацію, розбираємось, що можна змінити і професійно супроводжуємо його у процесі цих змін, якщо є така потреба. 

Але психолог не змінює клієнта. Пройти цим шляхом може лише сам клієнт. Тому одразу хочу наголосити: в якому б методі не працював психолог, відповідальність за результати роботи завжди ділиться навпіл - між клієнтом і фахівцем.

Іноді клієнт так близько до розв”язання проблеми, що психологу достатньо лише переформулювати сказане клієнтом - і в того складається картинка ситуації і план її вирішення. Так працює **психологічна консультація**. Але це ніяка не магія, а результат інтенсивної внутрішньої роботи клієнта, яку він зробив ще до зустрічі з психологом.

Іноді проблема розмита, неясна, захована глибоко в особистості клієнта, його поглядах на життя, його індивідуальному досвіді. І тоді психолог має чесно сказати, що за одну-дві сесії її неможливо вирішити. І запропонує вам спільну подорож по вашому внутрішньому світу - **психотерапію**. Це займає більше часу, і потребує від клієнта зусиль не менше, ніж від психолога.

Як і в будь-якій роботі, **результат залежить** від Вашої мотивованості, відповідальності, чесності і бажанні досліджувати свій внутрішній світ. 

Можна подорожувати не виходячи з автобуса і пасивно слухаючи гіда. А можна - заглядати у різні “нетуристині” куточки, знайомитися із різними місцевими людьми, на власний ризик пробувати місцеві страви. І така подорож буде значно ефективнішою, та і цікавішою. 

До речі, наші внутрішні місцеві жителі (в народі їх ще називають “таргани”) не завжди приємні і дружелюбні. А внутрішні “страви” бувають гіркими і важкостравними. Тому у процесі терапії й потрібен психолог-гід і тривалий час. Щоб знайомство із справжнім, неприкрашеним внутрішнім світом було поступовим, і що називається, - екологічним. Щоб із нього можна було винести корисний досвід, а не нову травму.

Психолог відповідальний за екологічність терапії/консультування - за безпечні і довірливі умови зустрічей, акуратні фахові інтервенції (коментарі), чесність із клієнтом і безумовну конфіденційність. 

Клієнт відповідальний за свої вибори і рішення, за дотримання правил, про які вони з терапевтом домовились, за регулярну оплату.