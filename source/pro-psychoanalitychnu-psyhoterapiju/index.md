title: Про психоаналітичну психотерапію
date: 2015-07-04 21:20:59
---
Психотерапія - це спосіб позбавлення психічного болю, і потрібна вона тоді, коли глибоко в душі у людини - болить. Назовні це може проявлятись гнівом, депресією, постійним “наступанням на ті самі граблі” та іншими неприємними симптомами.

Людині властиво уникати болю. Тому психіка з усіх сил намагається не допустити, щоб болісні переживання з’явились у свідомості в усій своїй повноті. А з іншого боку - людина несвідомо намагається зцілити себе, постійно символічно повторюючи ситуацію або переживання в несвідомій же надії, що рано чи пізно зможе з ними впоратись. Тому у житті вона “влипає в і самі історії”, тривожиться і переживає дискомфорт там, де, в принципі, не повинна би.

Ці два процеси можна відстежити. Психоаналітина психотерапія, власне, так і відбувається: клієнт несвідомо відтворює травматичний стосунок, показує терапевту, як він робить це у житті, і в той же час несвідомо намагається приховати справжню причину свого болю від себе і від терапевта - опирається усвідомленню. Завдання терапевта акуратно, не зашкодивши, ослабити опір і дослідити разом із клієнтом його больові точки - зробити їх видимими клієнту і, по-можливості, загоїти їх.

Для психоаналітичної терапії клієнт із психотерапевтом зустрічаються 1-2 рази на тиждень протягом тривалого часу (10, 20 сесій або ж а домовленістю, з відкритим кінцем), потихеньку, акуратно досліджуючи несвідомі причини психічного дискомфорту. Вони не заглиблюються так, як у класичному психоаналізі, досліджуючи все, що трапляється у несвідомому, але фокусуються на усуненні основного психічного дискомфорту. З парами та сім’ями це правило також працює.

П.С. Не усім клієнтам потрібна психотерапія. Якщо запит чіткий і зрозумілий самому клієнту і йому лише потрібно допомогти знайти рішення або вибрати з уже наявних - достатньо однієї або ж серії консультацій, а дослідження несвідомого - непотрібне.

П.С. 2. Є також розлади, з якими психоаналітична психотерапія працює менш ефективно, ніж інші методи, наприклад, важкі обсесивно-компульсивні розлади або деякі форми панічних атак. В такому разі я рекомендую клієнтові звернутись до фахівця з відповідною освітою.
