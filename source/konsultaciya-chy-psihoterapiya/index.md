title: Консультація чи психотерапія?
date: 2014-04-05 13:36:15
---
Клієнти часто  запитують як довго потрібно буде ходити до психотерапевта? Переважно за цим питанням стоїть недовіра: чи не нав’яже психолог штучної потреби ходити до нього роками і платити гроші за розмови.

Недовіра  абсолютно  природня!  Проте  -  невиправдана:  професійному  психологу прив’язувати клієнта не вигідно. Адже навіть довірливий клієнт - не дурень, і рано чи пізно розпізнає  маніпуляцію,  і  в  кращому  випадку  -  мовчки  піде.  А  в  гіршому  -  добре  попсує репутацію  психолога.  Натомість,  отримавши  рішення  на  свою  проблему  за  одну консультацію,  задоволений  клієнт  очевидно  порекомендує  психолога  кільком  своїм знайомим.

Якщо  проблема  клієнта  у  реальній  життєвій  ситуації,  яка  завела  його  в глухий  кут  або викликала гострі емоції, - а  сам клієнт зрілий, психічно здоровий у найширшому розумінні слова,  потребує  лише  розібратись,  а,  розібравшись,  може  вирішити  проблему  сам  - психотерапія  не потрібна. В  такому  випадку **достатньо консультації** - однієї чи кількох - за  спільним  рішенням  із  клієнтом  і  залежно  від  ситуації.  Прикладом  таких  проблем  є ситуація  складного  вибору,  кардинальні  зміни  в  житті,  нормальне  переживання  втрати (горювання), кризові ситуації та ін.

Проте  буває,  що  проблема  лежить  глибше.  І,  навіть  зрозумівши  її  розумом,  клієнт  не чується  в силах впоратись із нею сам. Як правило, це “неясні”, розмиті проблеми (“я якийсь  не такий”, “роблю щось не так, не розумію що саме”, стосунки які постійно нескладаються,  самотність,  часто  -  проблеми  самооцінки)  або  ж  те,  що  в  побуті називають “улюблені граблі”. Іноді такі клієнти приходять на консультацію з вірою в те, що психолог зможе дати чарівну пораду, після якої все налагодиться. Це нормальне людське бажання! Проте якщо в ході консультації психолог розуміє, що для вирішення проблеми не досить просто подивитись на проблему з різних боків, а потрібні глибинні зміни, детальна ревізія  клієнтом  себе  самого, своїх переживань і переконань, то він зобов’язаний сказати про це клієнту.

Клієнт може бути готовим до тривалої роботи, або ж відчувати, що зараз йому це не на часі (по  силах,  коштах, часу,  врешті - бажанню).  Це завжди  право клієнта - починати тривалу психотерапевтичну роботу, або не починати її.

Отже,  скільки  зустрічей  потрібно  для  вирішення  проблеми?  **Принаймні  одна**.  Щоб познайомитись  із  клієнтом  (чи  підходить  мій  метод  роботи  саме  цьому  клієнту?), познайомитись  із  проблемою  (**консультація**  чи  все  ж  **терапія**?),  познайомитись  із психологом  (чи  хочеться  довіряти  цьому  фахівцю?).  На  цій  зустрічі  або  вирішується проблема,  або  з’ясовується,  де,  ймовірно,  лежать  її  глибокі  корені  (якщо  такі  є),  і озвучуються варіанти оптимальної психотерапевтичної роботи.
