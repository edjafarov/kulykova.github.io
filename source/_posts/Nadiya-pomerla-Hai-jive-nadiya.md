title: Надія померла. Хай живе надія!
date: 2015-08-04 18:33:01
tags:
---

Одне із великих відкриттів психоаналізу - у глибині душі люди хочуть неможливого. Жінки - мати фізіологічні і соціальні привілеї чоловіків. Чоловіки - виношувати і народжувати дітей. Ми хочемо одночасно, щоб нас пестили, як дітей, і слухались, як дорослих. І всі ми хочемо ніколи не вмирати. Неможливого люди хочуть так пристрасно, що не можуть дати собі спокій, і ці бажання "вилазять" із несвідомого у вигляді неприємностей - ворожого ставлення до протилежної статі ("всі мужики..."), сексуальним гальмуванням, проміскуїтетом ("коли я виросту, в мене таких буде..."), неповагою до свого здоров"я, "дружбою" із власними дошкільнятами і таке інше. У кожного свої способи не прощатись.

Сьогодні мало хто готовий дозволити собі психоаналіз, щоб розкопувати найглибинніші загальнолюдські таємниці. Тим не менш, до терапії приходить багато людей, в чиєму житті є цілком реальні обставини, які неможливо змінити - і не можливо прийняти. Матері, що народили дітей-інвалідів. Жінки, що не можуть народити дитину. Люди, що мають повністю залежних від свого догляду неповносправних батьків. Хворі на невиліковні хвороби. Люди, що з об"єктивних причин втратили фінансову незалежність. Ті, хто втратив частину свого тіла. Люди, що у минулому пережили насильство (фізичне чи психологічне) і досі сподіваються, що минуле можна виправити. Люди із незціленими травмами дитинства, які досі несвідомо чекають, що світ компенсує їм пережитий біль.

Часто оточуючі воліють замовчувати теми, які не можна змінити. Про них говорити болісно, тому рідні і друзі мимохіть уникають болю, підбадьорюючи, відволікаючи, заперечуючи важливість або глибину болісної емоції (забудь і йди далі, не плач - все буде добре, будь сильним). Нам також важко бути поруч з людиною, що горює, бо людина в горі природньо може докоряти, звинувачувати і заздрити тому, кому повезло більше, і ми часто самі чуємо себе винними за своє краще становище.

Так мимохіть закріплюється несвідома надія на те, що все можна виправити. І психічна енергія роками витрачається на те, щоб її пыдтримувати, а не на досяжні цілі - наприклад, щоб адаптуватись до обставин і розвиватись далі. Змучившись від сізіфової праці, такі клієнти кажуть: я втрачаю надію, я більше не маю сил.

Нереалістична надія на те, що не може статись, мусить бути розпізнана, вбита і оплакана. Якщо цей процес не може відбутись спонтанно, потрібен хтось, хто не побоїться важких переживань, які супроводжують смерть надії, і допоможе йому відбутись. Часто ми, терапевти, потрібні для того, щоб допомогти оплакати убиту надію. Адже нормальний процес горювання - необхідний для того, щоб знову відчути себе живим. Бо лише після оплакування надії нереалістичної народжується надія на досяжне. 