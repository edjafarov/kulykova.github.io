title: Кар”єра VS сім”я
date: 2014-08-15 06:36:00
tags:
---
Лише у школі можна бути “відмінником” в усіх предметах. В реальному житті - 100 балів в одному полі діяльності, як правило, означає, що в іншому полі не вистачає сил. Банальна історія - 100% віддача кар”єрі, і діти виростають, бачачи свого батька зрідка, втомленого або зайнятого думками про роботу. 100% віддача материнству - і отримана вища освіта так і залишається гордим папірцем димлому.

Культура конкуренції привчає нас бути найкращими, змушує змагатись за робочі місця, наукові звання, гроші і статус. В той же час дітоцентрична соціальна установка стимулює нас бути ідеальними батьками і продукувати щасливих дітей. Ці установки виглядають протилежними. Але, якщо придивитись до них ближче, такими не є.

Молода пара на повну використовує свій час, щоб “будувати своє майбутнє” - обоє працюють на двох роботах або стрімко зростають по службовій драбині, дітей - “не хочуть” або “відкладають на невизначений час”.
Молода пара розділяєтся на батька, який 100% викладається на роботі, і маму, яка “жертвує” своєю кар”єрою заради того, щоб продукувати 100% щасливих дітей.
Молода пара робить дауншифт “заради сім”ї”.

Ці сценарії видаються, якщо придивитись уважніше, мають один спільний засновок - небажання, чи неможливість дозволити собі не бути ідеальним.

Перфекціоністам легше відмовитись від цілої сфери життя, і використати звільнений час для безкінечного вдосконалення себе в тій, що залишилась. Парадоксально, проте для них значно важче дозволити собі бути недосконалим батьком чи матір”ю і таким же недосконалим працівником, ніж  переконати себе в тому, що одна із цих сфер життя не потрібна.
